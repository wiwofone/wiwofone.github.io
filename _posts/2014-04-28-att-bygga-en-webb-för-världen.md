---
layout: post
title: Att bygga en webb för alla
---

Det senaste året har mestadelen av min tid ägnats åt startupföretaget [Lurn](http://www.lurn.se). Lurn ämnar skapa en internetplattform där utbildning kan spridas på ett enklare sätt och göra inlärning till en personlig upplevelse. Detta försöker vi göra genom att implementera den senaste vetenskapliga pedagogikforskningens resultat i ett användarvänligt gränssnitt där man bryter ner kunskap i små delar som snabbt kan läras och repeteras. Plattformen riktar sig till många olika användare, och en viktig grundpelare i den agila utvecklingen vi bedriver är att vi itererar och förändrar plattformen utefter mönster och trender vi ser hos våra användare. Även om målet på lång sikt är att bli Sverigeledande är jag i dagsläget tacksam över att vi inte har miljontals användare, men med ett ökande antal kunder måste allt fler behov beaktas, och jag tvingas dagligen undersöka hur plattformen kan bli mer åtkomlig. Utvecklare för större sajter får ofta kritik för att de sällan ser till användarnas behov (Facebooks och Twitters omdesigner brukar ofta vara under ständig press). Många gånger är det precis tvärtom.

Mellan 1,3 och 1,8 miljoner människor i Sverige har någon sorts funktionsnedsättning. 25 % av den svenska befolkningen har problem med att läsa, och 4-5 % beräknas ha dyslexi. Vidare är 120 000 svenskar synskadade, och några procent av befolkningen ä färgblinda. Alla dessa funktionsnedsättningar, och många fler, påverkar de drabbades möjlighet att använda datorer och hemsidor. Har man inte en funktionsnedsatt i sin närhet är det inte alltid självklart att detta är ett problem på Internet. Vissa kan till exempel inte använda en mus, utan förlitar sig istället på ett virtuellt tangentbord på skärmen som hjälp. En hemsida som kräver en mus för att navigera blir alltså meningslös för dessa personer. Blinda människor använder oftast röstuppspelning, varför en sida som är allt för fokuserad på bilder inte alltid är optimal (tyvärr kan bilder inte konverteras till text som kan röstuppspelas än). Dyslektiker och för liten teckenstorlek. Färgblinda och färgglada knappar.

Som en vanlig användare av en webbsajt ser man oftast endast till sina egna, och likartade personers, behov. Om vi går vidare från funktionsnedsättningar till internationalisering ser vi ofta exempel på detta. Var och varannan vecka får se [jättesnygga designförslag för Wikipedia](https://www.behance.net/gallery/16219877/Wikipedia-Redesign-Concept), som Wikipedia gång på gång tvingas såga då de snygga designrenoveringarna sällan beaktar att Wikipedia levererar 30 miljoner artiklar på 287 olika språk och över 20 olika alfabet. Vad händer när ett alfabet skrivs från höger till vänster? Uppifrån ned? Har designen tänkt på att kinesiska tecken inte är lika läsbara i de storlekar västerländska tecken oftast visas i? 

Om vi fortsätter med Wikipedia, eller för den delen någon av de andra största sajterna i världen, är funktionsnedsättningar  och internationalisering långt ifrån de enda påverkande faktorerna. 92 % av läsarna på min blogg använde antingen Chrome, Safari eller Firefox för att besöka sajten. Det kanske inte är självklart för alla, men för en webbutvecklare kan det nästan betraktas som lyx. För mig är det enkelt att använda den senaste webbtekniken, för Facebook, Google eller Amazon är det lite svårare. Med sina miljontals användare om dagen måste de kunna leverera en fulländad användarupplevelse för _samtliga_ användare. Windows XP eller Internet Explorer 6 (båda släppta för 13 år sedan, i vad som nu kan betraktas som en stenålder) kan inte vara ett hinder för en sajt som måste kapitalisera på varenda kund (Amazon, Facebook, Google) eller för de sajter vars vision är att erbjuda kunskap åt _alla_ (Wikipedia). Trots att vi svenskar ofta sitter med den senaste webbläsaren är vi tyvärr i minoritet, den genomsnittlige internetanvändaren i Kina använder fortfarande Windows XP och Internet Explorer.

Tur nog pratar vi om informationsteknik. Och klart har det utvecklats sätt för att bemöta ovanstående problem samtidigt som man kan fortsätta innovera webben. Man talar oftast om begreppen "graceful degradation" och "progressive enhancement", där hemsidor byggs med förutsättningen att _inget_ fungerar, och sedan byggs på med mer modern teknik som inte förstör användarupplevelsen om tekniken inte kan användas (till exempel på grund av en gammal webbläsare).



