---
layout: post
title: Låt oss ta en promenad
---

I mitt förra blogginlägg nämndes bland annat olika metoder företag tar till för att monetärisera marknaden av gratistjänster på Internet. Det är länge känt att Facebook tittar på vad vi gillar och kommenterar och att Google anpassar reklam efter våra internetvanor så som mest besökta hemsidor och sökningar. Tanken är att man med den insamlade informationen kan skräddarsy annonsupplevelser som passar in på den enskilde besökaren: någon som Googlar "snygga glasögon" får en annons från Rayban, någon som gillar Daft Punk på Facebook får förslag på andra liknande artister (så kallad Behavorial targeting). Med den senare tidens allt mer intensiva uppkoppling blir även lokalisering och regionsbaserade upplevelser viktigare (så kallad geotargeting). Metoderna har i ett par år varit ett omdiskuterat ämne; det kan te sig självklart att Google sparar dina sökningar för att skapa en bättre annonsupplevelse, men vad händer när information kan spridas mellan olika aktörer? Låt oss ta en promenad och se hur våra favoritsajter sparar information om oss.

<img class="float-right" alt="Tracking" src="http://wiwo.se/saga/images/5898380-trackingPJ.jpg" /> Prisjakt.se är en av Sveriges största sajter och besöks av uppemot en miljon unika webbläsare per vecka. För den som aldrig besökt Prisjakt är det ett verktyg för att jämföra tusentals butiker och hitta det bästa priset på produkter från alla olika marknader. Med ett verktyg som kallas [Ghostery](http://www.ghostery.com/about) kan vi enkelt analysera vilka metoder Prisjakt använder för att spåra och spara information från besökare. Här ser vi sex olika verktyg, dels för beteendeanalys och mer sedvanlig statistikföring. Notera verktyget AdForm (skapat av ett digitalt marknadsförings- och annonsbolag), vi kommer stöta på det igen alldeles strax.

Just idag letar jag efter en ny TV, och söker därför efter olika TV-apparater för att hitta det bästa priset på Prisjakt. Jag noterar olika alternativ och fortsätter med mitt internetsurfande, jag skriver av ren vana in Aftonbladet.se i adressfältet.

Med 5,8 miljoner unika webbläsarbesök i veckan [rankas](http://kiaindex.net/) Aftonbladet som Sveriges mest besökta sida (med marginal dessutom, Blocket hamnar tvåa med 2,5 miljoner färre besök). Det har nog inte undgått någon att Aftonbladet inte är blyga när det gäller reklam, i skrivande stund täcker en annons från Liseberg halva sajten så fort jag kommer in. Sidan bjuder på hela 14 olika spårningsverktyg. De flesta är från annonsnätverk, och visst är vi inte förvånade när vi hittar AdForm igen.

<img class="float-right" alt="Aftonbladets spårningsverktyg" src="http://wiwo.se/saga/images/8957346-trackingAB.jpg" />
Medan jag inte har särskilt stor insikt i hur Prisjakt använder sig av just AdForm, så kan vi ändå spekulera i hur de använder informationen. Med vetskap om att jag är på jakt efter en ny TV skulle Aftonbladet tillsammans med AdForm, som sparade min sökning från Prisjakt, nu kunna visa en högst passande reklam från Elgiganten med ett erbjudande för en billig 22-tums TV från Panasonic. Jämfört med den genomsnittlige Aftonbladet-besökaren är jag i mycket högre grad en trolig intressent till erbjudandet. En jackpot för marknadsföraren på Panasonic. En ny billig TV till mig. Win-win, eller?

Wall Street Journal hittade nyligen [ett exempel](http://online.wsj.com/article/SB10001424127887323777204578189391813881534.html?mod=WSJ_WhatTheyKnowPrivacy_3UP) på en mer avancerad användning av spårning. Kontortillbehörsförsäljaren Staples visade olika priser till olika besökare beroende på var de befann sig. Samma häftapparat såldes för en dollar mer till någon man trodde var mer villig att betala. Man kan tänka sig att logistiken kring transporten av en häftapparat kostar mer i vissa områden, och kan därför rättfärdiga ett högre pris. Men vad händer när företag utnyttjar informationen för att lura konsumenten? Vad händer när en klädbutik noterar dina dyrare köpvanor och lägger till en hundralapp på priset? Och hur ska du märka det? I exemplet med Staples visade det sig att besökare från två grannorter erbjöds olika pris ($7 respektive $8). Wall Street Journal beställde båda två. De levererades på samma dag, av samma leverantör och var identiska. Andra exempel inkluderar Apple-användare som erbjudits högre pris på flygbiljetter än PC-användare.

Frågan om privatliv på Internet är som sagt ett hett ämne, men många väljer att gå efter devisen att "om du inte har något att dölja, varför är du då rädd?". Fokus har ofta lagts på information du själv delat med dig, till exempel när du är född, vad du gillar, ifall du är religiös eller partipolitisk, information du i slutändan gett ut frivilligt. Vad händer med informationen vi inte delar ut frivilligt, kommer den alltid gynna oss? Eller kommer vi att sitta där helt omedvetna om att våra internetvanor kanske används emot oss? E-handeln var tänkt att öka informationen, att göra konsumenterna mer medvetna och att skapa en mer konkurrenskraftig marknad. Nu kanske den tanken försvinner helt när olika användare får olika information.