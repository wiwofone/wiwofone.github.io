---
layout: post
title: Hur Apple lurade hela världen
---

En vän till mig har under de senaste åren gett upphov till termen "det är mitt fel"-syndromet. Min vän äger en Iphone och har över ett spann på sex år ägt tre olika modeller. Han gillar att diskutera frågan Iphone vs. Android, stundtals undrar man om han inte själv jobbar för Apple. Han brukar påpeka att Android-mobiler har buggar, att grafiken är dålig och att den inte "bara funkar". Iphonen däremot, den är felfri. Ändå vill jag minnas att han under en hel vecka var tvungen att låna andras mobiler för att kolla sin email. Iphonens emailklient kraschade nämligen så fort den startades. Samtidigt vill jag minnas att han under en sedvanlig svensk vinter med tvåsiffriga minusgrader hade problem med touch-funktionaliteten på sin mobil – den fungerade inte riktigt i kylan.

Liknande incidenter hände hela tiden. Jag vågar nästan säga att de hände lika ofta som en Android-användare upplevde buggar och fel. Det var nästan som att Iphonen också kunde ha sina svaga stunder. Men för min vän fanns det en skillnad. Medan det på en Android-mobil var själva mobilen som var dålig, var det på en Iphone istället användaren som bar skulden. 

> "Jo men jag ändrade någon inställning, det var därför mailen inte funkade. Den är ju skitbra annars".
<br/>

> "Jag kanske inte borde tagit med den när det är minus femton grader ute"
<br/>

> "Men alltså, det var ju JAG som tappade den i golvet, det går ju inte att skylla på att glaset är otåligt."

Det var alltid hans fel. Mobilen var felfri. För självklart kan det inte vara fel på en mobil som kostar sju tusen kronor. Självklart kan det inte vara fel på en dator som kostar dubbelt så mycket som andra datorer. Självklart måste det vara mitt fel. Eller?

Det kanske bara är jag, men betalar jag 1000 kronor för en tröja förväntar jag mig att den ska hålla i flera år. Ifall jag knappt använt den och ser trådar hänga ut efter ett par veckor reklamerar jag den, jag försöker inte konstruera en idé om att jag råkade göra sönder den. Jag är ingen Apple-hatare, jag äger fler produkter med ett äpple på än jag vågar erkänna, och med samma tankesätt som med tröjan så går jag tillbaka till Elgiganten ifall min Macbook helt plötsligt börjar låta konstigt utan anledning. Det är inte mitt fel. Inte ditt heller.

Någonstans i Apples frälsning lyckades man dock lura den vanliga konsumenten att det knappast kan vara fel på produkten. Det måste vara fel på dig. Kanske var det just detta som var det allra största genidraget från Apples marknadsföringsteam.

Till min vän, som säkerligen läser detta, visade det sig för övrigt att Iphone-appar [tydligen kraschar oftare än Android-appar](http://www.forbes.com/sites/tomiogeron/2012/02/02/does-ios-crash-more-than-android-a-data-dive/). Högst underligt.