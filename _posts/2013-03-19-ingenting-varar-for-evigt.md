---
layout: post
title: Ingenting varar för evigt
---

Häromdagen [meddelade Google](http://googlereader.blogspot.se/2013/03/powering-down-google-reader.html) att man stänger sin tjänst Reader till sommaren. Vissa av er kanske använde Reader, andra inte. Det var en tjänst för att samla RSS-flöden, majoriteten använde tjänsten för att samla nyheter från sina favoritsajter på ett och samma ställe. För de flesta var beslutet förvånande, många blev upprörda och skapade namnlistor för att få IT-giganten att kanske överväga en nedstängning. För Google var det enkelt, Reader var varken lönsamt eller i led med företagets vision.

Sex dagar efter Googles meddelande har en halv miljon användare redan lämnat tjänsten, på jakt efter en ersättare. Vare sig man använde sig av Reader eller inte var det en välbehövd påminnelse: vår data är inte fri, den hålls gisslan av den aktör vi anser utgöra minst fara. Vi kan bli trygga, vi kan känna oss säkra, men icke desto mindre är vår data en fånge. Våra bilder hos Facebook. Våra filmer hos YouTube. Våra dokument hos Dropbox.

För som även den dummaste har listat ut är våra gratistjänster knappast gratis. Internets framfart ställde tidigt krav på nya affärsmodeller, och utöver sedvanliga annonser har man börjat hitta nya sätt att tjäna pengar på oss. Våra gillade sidor, nyckelorden i våra tweets och vår platsdata är alla brickor i giganternas strävan efter lönsamhet. Men det är svårt. Frågar du någon hur Twitter tjänar pengar får du snabbt ett svar om annonser eller "Promoted Tweets". Men frågan är inte hur de tjänar pengar, utan om de tjänar pengar. För så sent som i höstas förra året [rapporterades det](http://www.telegraph.co.uk/technology/twitter/9498101/Twitter-gets-rough-as-it-seeks-profits.html) att världens elfte största sajt fortfarande levde på reserver i riskkapital. Ingen vet huruvida åtta år gamla YouTube ens är lönsamt än, Google håller tyst om det.

Varken YouTube eller Twitter är dock nära att möta det öde Reader gjorde. Dels på grund av deras centrala roll i den sociala revolutionen, dels på grund av deras rena storlek. Men det finns heller inget som säger att tjänsterna kommer att passa in i alla framtida visioner. För inte så länge sedan var vi bekväma med USB-minnen och mp3-filer. Nu förlitar vi oss på Dropbox och Spotify-playlists (Spotify, som [inte ens fokuserar på lönsamhet](http://www.digitalmusicnews.com/permalink/2012/120413spotify) i den närmsta framtiden). Google Reader ansluter sig nu till föregångarna som påminner oss: ingenting varar för evigt. Det du kan vara säker på är dock att det alltid finns någon som tar över stafettpinnen. Vem det är och vad det blir är nästan alltid en överraskning. Och just därför kanske det inte är så illa att vår data är gisslan.