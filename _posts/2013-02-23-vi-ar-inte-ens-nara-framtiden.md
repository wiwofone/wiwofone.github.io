---
layout: post
title: Vi är inte ens nära framtiden
---

[Google Glass](http://www.google.com/glass/start/how-it-feels/) är ett bra exempel på hur vi håller på att skapa den framtid vi bara för några år sedan drömde om. Det kan sägas om nästan de flesta informationstekniska innovationer som lanserats sen Internet blev tillgängligt för den större allmänheten. Vi har kraftfulla maskiner som får plats i fickan, vi strömmar högkvalitetsfilmer över luften och vi läser tidningen på elektroniska plattor. Många vill säga att vi redan lever i framtiden ([507 miljoner resultat](https://www.google.se/search?q=vi+lever+i+framtiden&aq=f&oq=vi+lever+i+framtiden)), men en kommentar på nätforumet Reddit fick mig att undra ifall vi faktiskt har kommit så långt som vi tror.

Jag började göra efterforskningar på Wikipedia. Jag kollade först upp sidan om [maskinteknik](http://en.wikipedia.org/wiki/Mechanical_engineering).  Jag fick veta att Archimedes starkt påverkade tankegångarna inom mekanik, men de riktiga genombrotten kom med Newton sisådär två tusen år senare. Jag klickade vidare till sidan om kemi. Egyptierna sysslade med det för fyra tusen år sen, men först i sent 1700-tal sägs Lavoisier lagt grunden för den moderna kemin. Ohm, Faraday och Maxwell författade teorierna om elektricitet och magnetism på 1800-talet.

Min sista anhalt blev datavetenskapen. Medan hålkortsmaskinerna kom runt 1900 gjorde datorn, i den mening vi definierar datorer i dag, entré först på 40-talet. Datavetenskap blev en akademisk disciplin i sent 50-tal. Inte mer än 60 år sen. I Sverige startade den första datateknikutbildningen på Linköpings Tekniska Högskola 1975. I kontrast har mekaniken, kemin och elektrotekniken forskats kring i omkring 300 år nu.

Jag lyckas inte hitta Reddit-kommentaren, men det var något i stil med att datatekniken är så ung att vi inte ens vet om vi gör något rätt. Den är inte tillräckligt beprövad. Den innehåller massa fel. Den är ineffektiv. Precis som i mekaniken hittar forskare nya metoder varje dag. Skillnaden? Mekaniken har lite försprång. Det tog ett par hundra år innan man fastslog att Newtons lagar inte kunde förklara vissa fenomen (något [kvantmekaniken](http://en.wikipedia.org/wiki/Quantum_mechanics) försöker göra istället).

Det är därför en app plötsligt brakar ihop medan Öresundsbron inte gör det. Inte ens de bästa programmerarna är bra på att programmera. Om Ipads, superglasögon, och Netflix är produkter av datateknikens 100 första år vill jag påstå att vi inte lever i framtiden. Vi är inte ens nära.